# GAMA CrowdControl

Eventi che prevedono l’affluenza di un gran numero di persone possono risultare problematici da un punto di vista della sicurezza.Quando viene percepita una situazione di pericolo le persone tendono a scappare velocemente riportando danni, a volte letali. Risulta quindi interessante lo studio del comportamento di una folla in tali situazioni per poter poi organizzare al meglio la gestione degli spazi e delle relative uscite di emergenza. La pericolosità di queste dinamiche rende impossibile svolgere degli esperimenti in situazioni reali e per questo diventa particolarmente utile riuscire a simulare adeguatamente questi fenomeni, guidati dalle informazioni che è possibile ricavare da immagini, video o testimonianze relative ad eventi realmente accaduti.

Diversi lavori hanno cercato di modellizzare il movimento di una folla analogamente al moto di un fluido, descrivendo il comportamento di una folla da un punto di vista macroscopico. In questi termini ciascuna persona è sottoposta alle leggi della fisica che governano il moto dei fluidi e il loro insieme viene considerato come un’unica entità. Questi modelli si concentrano principalmente sulla pianificazione di uscite di emergenza e non prendono in considerazione l’interazione tra singoli individui, ciascuno dei quali potrebbe essere considerato come un’entità autonoma.

Un’altra opzione consiste nel tentativo di descrivere il comportamento della folla a partire dal singolo in- dividuo, modellizzando il processo decisionale del singolo come risposta a stimoli che arrivano dall’ambiente e dagli altri individui. In questa ottica, la formazione ed il moto di una folla diventa un fenomeno emergente che ha origine dalla definizione di regole che determinano il comportamento dei singoli componenti del sistema. Seguendo questo schema è possibile indagare il ruolo che ha il comportamento umano nella formazione e nel moto delle folle in situazioni di panico. La metodologia computazionale che permette di integrare questi aspetti è la Simulazione a Multi Agenti (MAS) con la quale è possibile definire un certo numero di agenti autonomi con delle regole che permettono di farli interagire.

Il modello che sfrutta l’analogia con fenomeni di idrodinamica è più adatto a descrivere situazioni in cui la densità della folla è estremamente alta ma risulta più debole nel momento in cui si vogliano riprodurre situazioni che si osservano in condizioni reali. Ad esempio, in presenza di due uscite questo modello prevede che entrambe le uscite vengano ugualmente sfruttate invece in situazioni reali si osserva che un’uscita risulta congestionata mentre l’altra viene usata di meno. Questo può essere dovuto al fatto che un individuo in una situazione di panico si limita a seguire le persone che ha intorno, non rendendosi conto che l’uscita alternativa possa essere libera. Oltre a questo il modello si basa sulle equazioni dell’idrodinamica che sono più difficili da maneggiare. Al contrario modelli MAS si basano su regole più semplici e possono tener conto di forze sociali in grado di riprodurre il comportamento relativo all’utilizzo delle due uscite di emergenza descritto sopra. Questi modelli sono tuttavia molto dispendiosi dal punto di vista computazionale perch ́e richiedono di elaborare simultaneamente il comportamento di tutti gli agenti presenti nella simulazione.

Nel presente lavoro abbiamo abbiamo riprodotto un modello MAS in cui le persone sono modellizzate come agenti reattivi che interpretano dei segnali provenienti dall’ambiente, relativi alla loro posizione o alla pre- senza di altri agenti nelle loro vicinanze, per decidere dove spostarsi su una mappa discreta in due dimensioni. Oltre all’informazione che ha l’agente sulla posizione relativa all’uscita più vicina, il modello cerca di integrare altri due comportamenti che risultano importanti nel fenomeno che cerchiamo di riprodurre: forze sociali e forze di spinta. Le prime si riferiscono all’influenza che può essere attribuita a persone vicine che si stanno muovendo, modellizzata prendendo ispirazione dal fenomeno della chemiotassi (fenomeno secondo il quale organismi biologici seguono delle sostanze chimiche che fungono da traccia per direzionare i loro movimenti). Le seconde invece si riferiscono a forze che si generano nel momento in cui due persone entrano in conflitto per occupare una posizione sulla mappa che risulta già occupata, cosicchè la persona che vuole occupare una posizione già occupata esercita una forza sulla persona che occupa tale posizione.

Lo scopo del lavoro consiste nello studiare il comportamento del modello, tenendo traccia del tempo necessario a far sì che tutti gli agenti escano dalla mappa, al variare dei parametri che lo definiscono, introducendo inizialmente le forze sociali ed infine le forze di spinta.
